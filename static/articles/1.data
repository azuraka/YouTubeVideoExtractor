{"url":"http://livehindustan.com/news/international/article1-donald-trumps-flip-flop-over-h1b-visa-lands-him-in-controversy--519475.html","title":"राष्ट्रपति बना तो एच1 बी वीजा खत्म कर दूंगा : ट्रंप","text":"अमेरिका में राष्ट्रपति पद के लिए रिपब्लिकन पार्टी के प्रबल दावेदार डोनाल्ड ट्रंप ने एक बार फिर विवादित बयान दिया है। ट्रंप ने शुक्रवार को कहा, \u0027अगर वह राष्ट्रपति बन गए तो वह एच1 बी वीजा कार्यक्रम को खत्म कर देंगे।\u0027 हालांकि, अपने इस बयान से एक घंटा पहले उन्होंने इसके उलट कहा था कि अमेरिका को उच्च कौशल वाले विदेशीकर्मियों की जरूरत है। रिपब्लिकन पार्टी द्वारा आयोजित एक परिचर्चा में ट्रंप ने कहा, एच1बी वीजा न तो उच्च कौशल के लिए है और न ही आव्रजन के लिए। इससे अस्थायी विदेशी कर्मी आयात किए जाते हैं और उसका साफ-साफ मकसद अमेरिकियों की जगह सस्ते में काम करने वाले लोगों को लगाना। यही, नहीं उन्होंने बाहर से पढ़ने आने वाले छात्रों पर निशाना साधा। उन्होंने कहा, हमारी एक सबसे बड़ी समस्या है कि लोग हमारे सबसे अच्छे कॉलेजों में पढ़ने आ जाते हैं। वे हार्वर्ड जाएंगे, स्टैनफोर्ड जाएंगे, वार्टन जाएंगे। जैसे ही उनकी पढ़ाई पूरी हुईर् उन्हें बाहर कर दिया जाएगा। फ्लोरिडा से आने वाले सीनेट के सदस्य माकार्े रूबियो ने ट्रंप के इस बयान की आलोचना की है। उन्होंने ट्रंप के विदेश नीति पर सवाल उठाते हुए कहा कि रिपब्लिकन उम्मीदवार को इस मुददे सहित कई मुददों का ज्ञान ही नहीं है। एच1बी वीजा भारतीय सॉफ्टवेयर पेशेवरों में बड़ा लोकप्रिय हैं। अमेरिकी कंपनियां इसी अल्प कालिक वीजा पर भारतीयों को काम के लिए आमंत्रित करती हैं। राष्ट्रपति पद की डेमोक्रेटिक उम्मीदवारी की प्रमुख दावेदार हिलेरी क्लिंटन ने ट्रंप के नफरत से भरे नजरिये की आलोचना करते हुए उन्हें भयावह करार दिया।हिलेरी ने कहा, जिस तरह से वह अपनी सहूलियत के हिसाब से महिलाओं, अश्वेतों और सभी देशों का अपमान करते हैं। मुझे उससे नफरत है। अमेरिकियों को प्रभावित करने वाले जटिल मुद्दों पर उनमें समझ की भारी कमी है। डोनाल्ड ट्रंप ने कहा है कि अमेरिका का अफगानिस्तान में रहना इसलिए जरूरी है, क्योंकि पाकिस्तान के पास परमाणु हथियार हैं और उनकी सुरक्षा जरुरी है। उन्होंने कहा, मुझे लगता है कि हमारी सेना को कुछ समय के लिए अफगानिस्तान में रहना होगा। क्योंकि पाकिस्तान के परमाणु हथियारों ने पूरा खेल बदल दिया है। पिछले साल ट्रंप ने पाकिस्तान को दुनिया का सबसे खतरनाक देश बताया था। एक साक्षात्कार में उन्होंने संकेत दिया था कि पाकिस्तान के परमाणु निशस्त्रीकरण की जरूरत है। उधर, ट्रंप ने एक शीर्ष अमेरिकी सीनेटर को अपने राष्ट्रीय सुरक्षा दल का प्रमुख नियुक्त करने की घोषणा की है। एक बयान में ट्रंप ने कहा कि व्यापार और आव्रजन जैसे मुद्दों पर उन्हें सलाह दे चुके जेफ सेशन्स उनकी राष्ट्रीय सुरक्षा सलाहकार समिति के प्रमुख होंगे।","lang":"hi","mCategory":"politics","mCategories":[],"categoryTopics":{"donald_trump":2.0},"mCategoryTopics":{},"keywords":"Donald Trump, H1B visa, US President, silicon valley"}
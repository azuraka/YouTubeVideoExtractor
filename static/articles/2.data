{"url":"http://hindi.webdunia.com/sports-news/jitu-rai-issf-world-cup-qualifying-rounds-pistol-116030400057_1.html","title":"जीतू को आईएसएसएफ विश्व कप में स्वर्ण","text":"बैंकॉक। भारतीय निशानेबाज जीतू राय ने पूर्व ओलंपिक चैंपियन पांग वेइ को पछाड़ते हुए यहां आईएसएसएफ विश्व कप की 50 मीटर पिस्टल स्पर्धा में शुक्रवार को स्वर्ण जीत लिया। कई महीनों से कलाई के दर्द से जूझ रहे जीतू ने चीन के पूर्व विश्व और ओलंपिक चैंपियन वेइ को हराया। जीतू के 191-3 अंक रहे जबकि पांग ने 186-5 अंक बनाए। चीन के वांग झेवेइ को कांस्य पदक मिला। भारत के प्रकाश नांजप्पा 17वें स्थान पर रहे। जीतू 60 शॉट के क्वालीफाइंग दौर में 562 अंक के साथ तीसरे स्थान पर रहकर फाइनल में पहुंचे थे। वेइ क्वालीफाइंग दौर में शीर्ष पर और झेवेइ तीसरे स्थान पर थे। जीतू ने 2014 में एशियाई खेलों के स्वर्ण के अलावा आईएसएसएफ विश्व कप में लगातार 5 पदक जीते थे। भारतीय निशानेबाज शनिवार को पुरुषों की 50 मीटर प्रोन और 10 मीटर एयर पिस्टल स्पर्धा में उतरेंगे। जीतू पिस्टल वर्ग में उतरेंगे जबकि राइफल में गगन नारंग और चैन सिंह पर दारोमदार होगा। (भाषा)","lang":"hi","mCategory":"sports","mCategories":[],"categoryTopics":{"jitu_rai":2.0},"mCategoryTopics":{},"keywords":"जीतू राय, आईएसएसएफ विश्व कप, pistol, Jitu Rai, ISSF World Cup, क्वालीफाइंग दौर, qualifying rounds, पिस्टल स्पर्धा"}